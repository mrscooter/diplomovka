\chapter*{Úvod}
\addcontentsline{toc}{chapter}{Úvod}

Konečný automat je jednoduchý výpočtový model, ktorý má široké praktické uplatnenie. Pojem konečný automat prvý krát zaviedli McCulloch a Pitts v \cite{McCullochPitts}. Odvtedy bolo študovaných mnoho formalizácií tohto pojmu, ktoré môžeme rozdeliť do dvoch základných skupín: prekladače a akceptory. Ústredným pojmom našej práce je nedeterministický konečný automat, ktorý patrí medzi akceptory.
\par
Našou motiváciou je otázka užitočnosti prídavnej informácie pri akceptovaní jazyka. Voľne povedané, ak automatu našepkám, že vstup, ktorý ide rozpoznávať, patrí do nejakého poradného jazyka, viem tým dosiahnuť, že na rozpoznávanie pôvodného jazyka stačí automat menšej zložitosti? Uveďme jeden príklad. Uvažujme, že chceme rozpoznávať jazyk $ \lbrace w \in \lbrace a \rbrace^* \; | \; |w| \equiv 0 \; (mod \; 6) \rbrace $ a chceme ho rozpoznávať nedeterministickým konečným automatom. Ľahko vidno, že minimálny nedeterministický konečný automat pre tento jazyk má 6 stavov. Čo ak automatu našepkám, že dĺžka vstupu je deliteľná tromi? Vtedy nám stačí použiť automat s dvomi stavmi.
\par
Iný pohľad na formalizáciu tejto otázky je, či vieme rozložiť automat rozpoznávajúci jazyk na dva, ktoré sú nejakým spôsobom jednoduchšie ako pôvodný automat, pričom prienik jazykov, ktoré rozpoznávajú jednotlivé jednoduchšie automaty je pôvodný jazyk. Na takýto rozklad sa môžeme pozerať tak, že jeden z automatov v rozklade poskytuje prídavnú informáciu a druhý je zjednodušením pôvodného automatu. Teda jazyk, akceptovaný jedným z týchto dvoch automatov, plní funkciu poradného jazyka.
\par
Spomeňme ešte, že otázka užitočnosti prídavnej informácie sa dá takto definovať pre akýkoľvek výpočtový model, nie nutne iba pre konečné automaty. V našej práci budeme tento problém skúmať výlučne pre nedeterministické konečné automaty. V minulosti bol tento problém už skúmaný na našej fakulte pre deterministické konečné automaty v práci \cite{Gazi} a pre deterministické zásobníkové automaty v práci \cite{Labath}.
\par
V Kapitole \ref{kap:defs} definujeme potrebné pojmy, ktoré potrebujeme v našej práci. Takisto uvádzame potrebné výsledky prevzaté z literatúry.
\par
V Kapitole \ref{kap:languages} skúmame konkrétne jazyky vzhľadom na rozložiteľnosť, budujeme dôkazové techniky a repertoár tvrdení potrebných v ďalšom texte.
\par
Zaujímavou otázkou je, či je pojem rozložiteľnosti rôzny, ak uvažujeme deterministické, respektíve nedeterministické konečné automaty. Túto otázku riešime v Kapitole \ref{kap:det_vs_ndet}. Uvádzame nekonečnú postupnosť jazykov takú, že každý z týchto jazykov je nedeterministicky nerozložiteľný a deterministicky rozložiteľný.
\par
V Kapitole \ref{kap:properties} skúmame uzáverové vlastnosti tried rozložiteľných a nerozložiteľných jazykov. Ukazujeme, že príliš malé nedeterministické konečné automaty sú nerozložiteľné. Ukazujeme, že vloženie nového symbolu do jazyka nezmení rozložiteľnosť, respektíve nerozložiteľnosť jazyka. Charakterizujeme jazyky tvorené jedným slovom vzhľadom na rozložiteľnosť. Skúmame jazyky, ktorých minimálny nedeterministický konečný automat je tvorený práve jedným cyklom.